# Blog’as

## Skaitemninė Humanistika Lietuvoje

*Publikuota: 24 01 2021*

Kalbėdamas apie Lietuvos ir Europos santykius vėlyvaisiais viduramžiais istorikas Edvardas Gudavičius pavartojo [pasvirusios kortų kaladės](http://www.lis.if.vu.lt/index9b50.html?lang=LT&id=archyvas&TomasID=4&ArchyvasID=66&ArchyvasPSL=35&ArchyvasKiekis=1) metaforą. Jos esmė paprasta – kadangi Lietuva prie Europos prisijungė gerokai pavėlavusi jai reikėjo staigiai pasivyti kitas, labiau pažengusias šalis. Tačiau pokyčiai, nors ir greiti, dažnai buvo paviršiniai – lengvai pavyko perimti naujausias drabužių ar elgesio madas, bet pamatiniai visuomenės struktūros ar ekonomikos pokyčiai įvyko žymiai mažesne apimtimi. Iš to ir kyla pasvirusi kortų kaladė – viršutinės kortos išsikiša ir pajuda žymiai lengviau negu tos, esančios apačioje. 

Panašiai yra ir su skaitmeniniais dalykais Lietuvoje: dėl Sovietų okupacijos smarkiai atsilikome nuo Vakarų, po nepriklausomybės reikėjo juos greitai vytis; daugeliu atžvilgių, atrodo, pasivijome, bet toli gražu ne visais. 

Kai JAV C. Shannon publikavo [matematinę komunikacijos teoriją](https://pure.mpg.de/rest/items/item_2383164/component/file_2383163/content), kuri padėjo pamatus pasaulio skaitmenizacijai, Sovietų Sąjungoje pradėjo rodytis straipsniai, kurie smerkė ir kritikavo „kibernetiką“ kaip pseudo-mistinį prasimanymą. Dėl šio judėjimo, svarbūs kompiuterių mokslo leidiniai buvo pašalinti iš universitetų, o bet koks kompiuterių mokslo plėtojimas bent keliems metams tapo uždrausta tema. Reikalai pradėjo kažkiek keistis tada, kai buvo suprasta, kad kompiuteriai yra būtini Sovietų kosminėms ir atominėms programoms. Tiesa, ir tada buvo laikomasi oficialiosios linijos – sovietų kompiuterius kūrę mokslininkai auditorijose turėjo smerkti kibernetiką, o po paskaitų ją taikyti savo tyrimuose. 

Kompiuterijai plėtojantis Sovietų Sąjunga radikaliai pakeitė savo poziciją ir kone pernakt kibernetika iš  keiksmažodžio tapo vienu iš madingiausių terminų. Politbiuras manė, kad kompiuteriai gali išspręsti milžiniškas planinės ekonomikos koordinavimo problemas ir taip leisti Sovietų Sąjungai pasivyti Vakarus. Nepaisant tokio tono pokyčio, tokie norai niekad nesimaterializavo – Sovietų Sąjungoje šalia formaliosios egzistavo paralelinė neformali struktūra, kuri labai priešinosi kompiuterizacijai. Ligi tol Sovietų Sąjungoje kiekviena pramonės šaka buvo valdoma atskiroje ministerijoje, kurių kiekviena buvo gana autonomiška ir savarankiška kaip valstybė valstybėje. Kompiuteriai buvo grėsmė šiai autonomijai ir grasinosi visą galią priimti sprendimus sutelkti vienoje vietoje Centriniame Planavimo Komitete (GOSPLAN). Galbūt dėl to kompiuterizacijai ir buvo smarkiai priešinamasi ir ji daugelio mintyse užėmė panašią vietą kaip Kruščiovo kukurūzų auginimo vajus. 

Atgavus nepriklausomybę gana greitai universitetų kabinetus užpildė ofiso kompiuteriai, kurie padėjo atlikti kasdienes užduotis, bibliotekos greitai pradėjo naudoti skaitmenines duomenų bazes, o tiksliesiems ir gamtos mokslams kompiuteriai tapo esmine mokslinės infrastruktūros ir mokslo proceso dalimi. Humanitariniuose moksluose gilesnis kompiuterių priėmimas vyko lėčiau ir kiek užtruko. Kaip jau rašiau anksčiau, pirmieji čia pajudėjo archeologai, o literatūros studijoje ryškesnio progreso nėra ir ligi šiol. 

Iki dabar nėra padaryta rimtesnė unifikuota lietuvių literatūros duomenų bazė, kuri leistų lengvai prieiti ir surasti literatūros kūrinius. Nesant šios bazinės infrastruktūros bet kokie tolimesni ir gilesni tyrimai yra negalimi. Sakydamas, kad nieko nėra padaryta nenoriu teigti, kad niekas net nebuvo bandyta – veikiau priešingai – bandymų yra daug, deja, nė vienas jų nėra vykęs. Anksčiau sukurtos duomenų bazės yra uždaros, neprieinamos ir neprižiūrėtos. Po resurso sukūrimo nebuvo pasirūpinta bendruomenės ir dalininkų (angl. Stakeholders) telkimu ir užtikrinimu, kad resursas būtų pildomas ir prižiūrimas. Dėl to, sunkiai surinktos duomenų bazės greitai praranda aktualumą ir tampa nebe naudingos. 


## Kas skaitmeninė humanistika ir kam jos reikia?

*Publikuota: 10 01 2020*

Kalbant paprastai, skaitemninė humnistika yra tiesiog kompiuterių ir jų teikiamų galimybių naudojimas humanitariniuose moksluose. Dabar kompiuteriai įsiskverbė ir transformavo kone kiekvieną gyvenimo aspektą – natūralu, kad jie taipogi pakeitė ir beveik visas mokslo disciplinas. 

Gamtos ir gyvybės moksluose šis efektas buvo labai akivaizdus – kompiuteriai įgalino niekad lig tol nematytą analizės gylį ir mastą, kuris transformavo visas disciplinas nuo astrofizikos ir biochemijos. Tačiau šiuose moksluose skaitmenizacija reiškė pagrinde tik naujus analizės įrankius ir prieigas, kurie savo ruožtu leido mokslininkams kelti drąsesnius klausimus. Šių pokyčių poveikis buvo tikrai transformatyvus, kadangi labai paskatino mokslo raidą, bet nepadarė jokio didesnio poveikio mokslo analizės objektui ar metodams. Tai yra – mokslo objektu kaip buvo taip ir liko natūralusis arba gyvasis pasaulis, o mokslo metodas kaip buvo, taip ir liko paremtas stebėjimu ir hipotezių tikrinimu. 

Socialiniuose moksluose skaitemeninė dimensija plėtojosi lygiagrečiai su pasaulinio tinklo (angl. World-wide-web) plėtra. Kuo daugiau laiko žmonės praleisdavo prie kompiuterių, tuo svarbiau tapo analizuoti, kaip kompiuteriai veikia žmonių veiklą ir jų tarpusavio santykius. Skaitmeniniai socialiniai mokslai išsiskiria ir tuo, kad skaitmeniškumas juose pasireiškia ne tik kaip alternatyvus ar naujoviškas analizės metodas, bet kaip ir naujas analizės objektas. Pavyzdžiui augant skaičiui žmonių užsidirbančių pragyvenimui skaitemninėse platformose („Uber“, „Bolt“, „AirBnB“), sociologai pradėjo analizuoti kaip ši platformų ekonomika keičia ir formuoja galios santykius bei įtvirtina įvairias nelygybes. Tuo tarpu politikos mokslininkai analizuoja politinę kalbą, veiksmą bei mobilizaciją „Facebook“, „Twitter“ ir kitose platformose.  

Tuo tarpu humanitariniuose moksluose skaitmenizacijos poveikis buvo labiausiai įvairialypis ir netolygus. Žemiau pateiksiu kelis pavyzdžius, kaip  skaitmeninė transformacija paveikė įvairias humanitarinių mokslų disciplinas. 

### Archeologija

Iš pradžių gali pasirodyti kiek keista, bet būtent archeologija dabar yra labiausiai skaitmenizuota humanitarinė disciplina. Tačiau tam yra daugybė priežasčių – archeologijai būtini kasinėjimai ir tyrimai. Jie dažnai reikalauja sutelkti dideles komandas (taipogi jas apnakvydinti bei pamaitinti) bei  perkasti didelius kiekius žemės. Todėl visai natūralu, jog prieš pradedant tokio masto projektus kyla noras maksimizuoti sėkmės tikimybę bei iš anksto įsivertinti galimybes tam tikroje vietovėje rasti kažką vertingo. 
To pasekoje archeologai gana anksti pradėjo sistemiškai kaupti įvairių kasinėjimų vietų charakteristikas ir statistiškai analizuoti kaip tokie faktoriai kaip vietovės kalvotumas ar atstumas nuo vandens telkinių veikia tikimybę tam tikroje vietoje rasti kažką įdomaus. Dar 1973 metais buvo įkurta „Kompiuterių taikymo kiekybinėje archeologijoje draugija“, o dabar archeologas, treniruojantis neuroninių tinklų modelius, skirtus nuspėti potencialias radinių vietas remiantis palydovinių nuotraukų medžiaga, nieko labai nenustebintų.

### Istorija

Skaitmenizacija istorijos discipliną paveikė labai įvairiai. Kompiuterių era prasidėjo po Antro Pasaulinio Karo, kas iš esmės reiškia, kad tai jau yra laikytina legitimiu istorinių tyrimų objektu. Šalia to, atsiranda vis daugiau tyrimų analizuojančių ankstyvąjį internetą bei apie jį besibūrusias bendruomenes. 

Šalia skaitmenizacijos kaip tyrimų objekto istorikai taipogi daug dirba skaitmenizuodami archyvinę medžiagą taip ją apsaugant nuo įvairių nelaimių (karo, gaisrų ir pan.) bei konvertuojant archyvinius dokumentus į kompiuteriui nuskaitomą tekstą. Tai fundamentalūs infrastruktūriniai darbai, galintys turėti neapsakomo masto implikacijas tolimesniam disciplinos vystymuisi. Kaip pavyzdį galima pateikti Lietuvos Nepriklausomybės Akto paieškas. Pilnai įgyvendinus archyvų skaimenizaciją, surasti aktą būtų užtekę pagooglinti.

Šalia viso to, archyvų skaitmenizacija fundamentaliai pakeistų istorinių tyrimų darymą – dabar ne kiekvienas istorikas gali paimti du dokumentus, esančius skirtinguose archyvuose ir tiesiog juos palyginti padėjus vieną šalia kito. Skaitmenizacija tokią „prabangą“ leistų ir ne tik. Plataus ir turtingo tekstyno turėjimas įgalintų treniruoti mašininio mokymosi modelius, kurie galėtų padėti restauruoti kai kuriuos pažeistus tekstus. Tarkim, Oksfordo Universiteto mokslininkai sukūrė ir ištreniravo neuroninių tinklų modelį, kuris gelbėja atkurti akmenyje iškaltus senovės graikų [tekstus](https://deepmind.com/research/publications/Restoring-ancient-text-using-deep-learning-a-case-study-on-Greek-epigraphy). 

Šalia dokumentų prieinamumo bei surandamumo pagerinimo bei galimybės restauruoti pažeistus tekstus, skaitmeniniai metodai galėtų padėti istorikams susitvarkyti su informacijos pertekliumi ir analizuoti pilną informacijos srautą iš tam tikro laikotarpio, kas dažnai yra ne vieno mokslininko jėgoms naudojant įprastus tyrimo metodus ir leidžiant laiką archyvuose. Čia ypač galėtų padėti informacijos išgavimo (angl. Information retrieval ) metodai, tačiau tam reikalinga labai didelio masto išteklių skaitmenizacija. 

### Lingvistika

Kompiuteriai ir lingvistika, čia jau toks no-brainer’is. Kompiuteriams išplitus ir juos imant naudoti daugiau žmonių, iškilo daugybė klausimų kaip palengvinti žmogaus ir kompiuterio bendradarbiavimą. Tas sudarė prielaidas rastis naujai disciplinai „žmogaus-kompiuterio sąveikai“ (angl. Human-computer interaction) tirti, tačiau šalia šio bendro lauko daug darbo turėjo ir lingvistai. Plintant kompiuterinėms teksto redagavimo programoms, atsirado poreikis kurti įrankius, kurie tikrintų parašyto teksto kokybę iš pradžių padedant eliminuoti rašybos klaidas, bet ilgainiui ir rekomenduojant grakštesnes gramatines struktūras ar skyrybą. 

Šalia to dar gūdžiais 1947-aisiais buvo pradėta svarstyta galimybė „įdarbinti“ kompiuterius verčiant tekstus iš vienos kalbos į kitą. Žinoma, kadangi tai buvo pati Šaltojo Karo pradžia, tekstai turimi omenyje buvo šnipų iš Sovietų Sąjungos pargabenti raketų brėžiniai ir techninė dokumentacija. Ilgainiui galvojant apie bendro dirbtinio intelekto kūrimą buvo suprasta, kad bet koks rimtesnis AI turi mokėti „kalbėti“ ir suprasti žmonių kalbą. Taip atsirado atskira „natūralios kalbos apdorojimo“ (angl. Natural langauge processing) disciplina, kuri pastaruoju metu pasižymi kaip viena iš įdomiausių ir dinamiškiausių AI sričių. Jei kartais praleidote, būtinai pasiskaitykite apie [BERT](https://blog.google/products/search/search-language-understanding-bert/) ir [GPTę](https://www.forbes.com/sites/bernardmarr/2020/10/05/what-is-gpt-3-and-why-is-it-revolutionizing-artificial-intelligence/?sh=6a7b5093481a). 

### Literatūra

Jau minėtų disciplinų kontekste literatūra ir jos studijos atrodo itin silpnai ir jose statmeniškumas dar nespėjo smarkiai pasireikšti. Žinoma, jau yra gausu bandymų įvairius skaičiuojamuosius metodus, tarkim, raktažodžių ištraukimą, automatinių teksto santraukų rengimą ar temų modeliavimą pritaikyti literatūros kūriniams, tačiau tai dažniausiai  būna įvairių tyrėjų laisvalaikio projektai be rimtų tikslų ar didesnių ambicijų. 

Kaip dvi reikšmingas išimtis reiktų paminėti dvi tyrimų sritis: infrastruktūrų kūrimą, kuris gali turėti tokias pačias pasekmes literatūroje kaip ir istorijoje bei autorystės nustatymo sritį. Pastaroji yra įdomi natūralios kalbos apdorojimo sritis, kurios tikslas yra nustatyti įvairių kūrinių autorystę. Pastarojo laikotarpio tyrimai leido konkretiems žmonėms priskirti bendru slapyvardžiu pasirašytus Amerikos  „Fedaralistų straipsnius“ ar atsakyti į klausimą ar visus Šekspyrui priskiriamus kūrinius tikrai parašė jis. 

## OK, bet kas iš to?

Per COVID-19 krizę ir karantiną paaiškėjo kokioje blogoje situacijoje esame su lietuviškos literatūros skaitmenizavimu. Pasirodo, kad užsidarius bibliotekoms, mokiniai negalėjo pasiekti dalies programinių literatūros kūrinių, kadangi internete jų tiesiog nebuvo. Jeigu kažkas norėjo pasiskaityti daugiau ar gauti neprograminius tekstus, tai situacija buvo dar liūdnesnė. Pats per karantiną pabandžiau sukurti lietuvių kalbai pritaikytą sentiment’ų nustatymo įrankį ir ištestuoti jį ant lietuviškos prozos tekstų. Po ilgų paieškų, teko padaryti išvadą, kad geriausias tokių tekstų šaltinis yra Linkomanija ir tekstus siųstis iš ten.
Negerai, kad taip yra ir norisi, kad būtų geriau. 
